
... til syvende og sidst måtte et eller andet engang være opstået af nul og niks ...

Sofie Amundsen var på vej hjem fra skole.
Det første stykke fulgtes hun med Jorunn.
De havde talt om robotter.
Jorunn havde ment, at menneskets hjerne var som en kompliceret computer.
Sofie var ikke helt sikker på, om hun var enig.
Et menneske måtte da være mere end en maskine?

Ved det store indkøbscenter var de gået hver til sit.
Sofie boede for enden af et vidtstrakt parcelhuskvarter og havde næsten dobbelt så lang skolevej som Jorunn.
Det var som om huset lå ved verdens ende, for bag ved hendes have var der ingen andre huse.
Her begyndte den dybe skov.

Nu drejede hun ind på Kløvervejen.
Helt inderst slog vejen et brat sving, der gerne kaldtes »Kaptajnsvinget«.
Det var næsten kun om lørdagen og søndagen, at der kom andre mennesker her.

Det var en af de første dage i maj.
I nogle af haverne stod der tætte kranse af påskeliljer under frugttræerne.
Birkene stod allerede med spæde grønne blade.

Var det ikke mærkeligt, hvordan alt bare begyndte at gro på denne årstid?
Hvad var det der gjorde, at kilo efter kilo af det grønne plantestof kunne vælte frem fra den livløse jord, lige så snart det blev varmt nok i vejret og de sidste rester af sne var væk?

Sofie kikkede i postkassen, da hun åbnede lågen ind til sin egen have.
Som regel var der en masse reklamer plus nogle store konvolutter til moren.
Hun plejede at lægge en tyk stak på køkkenbordet, inden hun gik op på sit værelse og begyndte på sine lektier.

Til faren kom der kun nogle bankbreve en gang imellem, men nu var han heller ikke nogen helt almindelig far.
Sofies far var kaptajn på en stor tankbåd og var bortrejst det meste af året.

Når han var hjemme nogle uger ad gangen, tøflede han omkring i huset og hyggede om Sofie og moren.
Men når han var ude at sejle, kunne han godt forekomme temmelig fjern.

I dag var der kun et lille brev i postkassen - og det var til Sofie.

»Sofie Amundsen« stod der på den lille konvolut.
»Kløvervejen 3«.
Det var alt, der stod ikke hvem brevet var fra.
Der var ikke engang noget frimærke på.

Så snart Sofie havde lukket lågen bag sig, åbnede hun konvolutten.
Det eneste, hun fandt, var en ganske lille seddel, ikke større end konvolutten den lå i.
På seddelen stod der: Hvem er du?

Der stod ikke mere.
Den lille lap papir havde ingen hilsen eller afsender, kun de tre ord, der var skrevet i hånden med et stort spørgsmålstegn bagefter.

Hun så igen på konvolutten.
Jo - brevet var til hende.
Men hvem havde lagt det i postkassen?

Sofie skyndte sig at låse sig ind i det røde hus.
Som sædvanlig nåede katten Sherekan at snige sig frem mellem buskene, springe op på trappeafsatsen og smutte ind gennem døren, inden hun havde lukket den bag sig.

- Mis, mis, mis!

Når Sofies mor var sur over et eller andet, skete det at hun kaldte deres hus for et værre menageri.
Et menageri er ganske vist en samling dyr, der bliver ført fra sted til sted for at blive vist frem, men Sofie havde da i hvert fald en samling dyr, og det var hun ganske godt tilfreds med.
Først havde hun fået guldfiskene Guldtop, Rødhætte og Sorteper.
Så fik hun undulaterne Smit og Smule, skildpadden Govinda og til sidst den gulbrune tigerkat Sherekan.
Alle disse dyr havde hun fået som en slags erstatning for at moren kom sent hjem fra arbejdet og far var så meget ude i verden og sejlede.

Sofie smed skoletasken fra sig og stillede en skål med kattemad frem til Sherekan.
Så sank hun ned på en taburet med det mystiske brev i hånden.

Hvem er du?

Det vidste hun skam ikke.
Hun var naturligvis Sofie Amundsen, men hvem var det?
Det havde hun ikke rigtigt fundet ud af - endnu.

Hvad nu hvis hun havde heddet noget ganske andet?
Anne Knudsen for eksempel.
Ville hun så have været en anden?

Pludselig kom hun i tanke om, at hendes far havde villet, at hun skulle hedde Synnøve.
Sofie forsøgte at forestille sig, at hun rakte hånden frem og præsenterede sig som Synnøve Amundsen, men nej, den gik altså ikke.
Det var hele tiden en ganske anden pige, der præsenterede sig.

Så røg hun ud på gulvet og videre ind i badeværelset med det underlige brev i hånden.
Hun stillede sig foran spejlet og stirrede sig selv ind i øjnene.

- Jeg er Sofie Amundsen, sagde hun.

Pigen i spejlet svarede ikke med så meget som en lille grimasse.
Lige meget hvad Sofie gjorde, gentog hun nøjagtig det samme.
Sofie forsøgte at komme spejlbilledet i forkøbet med en lynsnar bevægelse, men den anden var lige så hurtig.

- Hvem er du? spurgte hun.

Hun fik heller ikke denne gang noget svar, men et øjeblik kom hun i vildrede med, om det var hende selv eller spejlbilledet, der havde stillet spørgsmålet.

Sofie trykkede sin pegefinger mod næsen i spejlet og sagde:

- Du er mig.

Da hun ikke fik noget svar, vendte hun sætningen på hovedet og sagde:

- Jeg er dig.

Sofie Amundsen havde ikke altid været så tilfreds med, hvordan hun så ud.
Hun fik ofte at vide, at hun havde smukke mandelformede øjne, men det var sikkert noget de sagde, fordi næsen var for lille og munden lidt for stor.
Ørerne sad desuden alt for tæt ved øjnene.
Allerværst var dog det glatte hår som var helt umuligt at sætte.
Det skete at faren strøg hende over håret og kaldte hende »pigen med hørhåret« efter et musikstykke af Claude Debussy.
Det kunne han sagtens sige, han slap for at være dømt til livet igennem at have det der sorte hår hængende lige ned.
Hverken skum eller gelé bed på Sofies hår.

Nogle gange syntes hun, hendes udseende var så mærkeligt, at hun kunne blive taget for at være vanskabt.
Hendes mor havde i hvert fald talt om en vanskelig fødsel.
Men var det virkelig fødselen, der bestemte hvordan man kom til at se ud?

Var det ikke pudsigt at hun ikke vidste hvem hun var?
Var det ikke også urimeligt, at hun ikke kunne bestemme sit eget udseende?
Det var bare kommet tilfældigt drattende.
Hun kunne måske selv vælge sine venner, men hun havde ikke valgt sig selv.
Hun havde ikke engang valgt at være menneske.

Hvad var et menneske?

Sofie så atter op på pigen i spejlet.

- Jeg tror jeg går op og laver mine biologilektier, sagde hun for ligesom at undskylde sig.
I næste øjeblik var hun ude i gangen.

Nej, jeg vil hellere ud i haven, tænkte hun så.

- Mis, mis, mis, mis!

Sofie jagede katten ud på trappen og lukkede døren efter sig.

Da hun stod ude på grusgangen med det mystiske brev i hånden, fik hun med ét en underlig fornemmelse.
Hun følte det omtrent, som om hun var en dukke, der med et trylleslag var blevet levende.

Var det ikke mærkeligt, at hun var i verden lige her og nu, at hun kunne liste omkring i sådan et forunderligt eventyr?

Sherekan sprang let over gruset og smuttede ind mellem nogle tætte ribsbuske.
En levende kat, lyslevende fra de hvide knurhår til den daskende hale helt bagest på den glatte krop.
Den var også i haven, men den var næppe klar over det på samme måde som Sofie.

Efterhånden som Sofie tænkte over at hun var til, kom hun også i tanke om, at hun ikke skulle være her altid.

- Jeg er i verden nu, tænkte hun.
Men en dag er jeg væk.

Var der et liv efter døden?
Det spørgsmål var katten nok også helt uvidende om.

Det var ikke så længe siden Sofies farmor døde.
Næsten hver dag i mere end et halvt år havde hun tænkt på, hvor meget hun savnede hende.
Var det ikke uretfærdigt, at livet engang holdt op?

Sofie blev stående på grusgangen og funderede.
Hun anstrengte sig af alle kræfter for at tænke på, at hun levede, for på den måde at glemme at hun ikke skulle være her altid.
Men det var helt umuligt.
Så snart hun koncentrerede sig om at hun eksisterede, smuttede en tanke om livets afslutning med.
Og sådan gik det også, når hun tænkte i den omvendte rækkefølge:
Først når hun fik en stærk fornemmelse af, at hun en dag ville være borte, gik det rigtigt op for hende, hvor uendelig værdifuldt livet er.
Det var lige som forsiden og bagsiden af en mønt, som man hele tiden vendte om.
Jo større og tydeligere den ene side af mønten var, desto større og tydeligere blev den anden side.
Liv og død var som to sider af samme sag.

Man kan ikke opleve at man lever, uden også at opleve at man skal dø, tænkte hun.
Men det er lige så umuligt at tænke over at man skal dø, uden samtidig at tænke på hvor fantastisk mærkeligt det er at leve.

Sofie kom i tanke om at farmor havde sagt noget lignende, den dag lægen havde meddelt hende at hun var syg.
»Først nu forstår jeg hvor rigt livet er,« havde hun sagt.

Var det ikke trist at de fleste var nødt til at blive syge, inden de forstod hvor godt det er at leve?
Eller i hvert fald måtte modtage et mystisk brev i postkassen!

Måske skulle hun se efter, om der lå noget mere?
Sofie løb hen til lågen for at se i den grønne postkasse.
Det gibbede i hende, da hun opdagede en konvolut, helt magen til den første.
Hun havde da forsikret sig om at postkassen var tom, da hun hentede den første konvolut?

Også på denne konvolut stod hendes navn.
Hun rev den op og fiskede en hvid seddel frem.

Hvor kommer verden fra? stod der.

Det ved jeg ikke, tænkte Sofie.
Det er der da ingen der ved?
Og dog - Sofie syntes nu alligevel, det var et berettiget spørgsmål.
For første gang i sit liv tænkte hun, at man næsten ikke kunne leve i en verden uden i det mindste at spørge om hvor den verden kom fra.

De mystiske breve havde gjort hende så ør i hovedet, at hun bestemte sig for at sætte sig ned i Hulen.

Hulen var Sofies superhemmelige gemmested.

Her gik hun kun hen, når hun var enormt vred, enormt ked af det eller enormt glad.
I dag var hun bare forvirret.

Det røde hus lå i en stor have.
Her var mange blomsterbede, bærbuske, forskellige frugttræer, en stor græsplæne med hængesofa og til og med et lille lysthus som farfar havde bygget til farmor, da hun mistede sit første barn kun nogle uger efter fødselen.
Det stakkels pigebarn hed Marie.
På gravstenen stod der: »Lille Marie til os kom, hun hilste blot og vendte om«.

Nede i det ene hjørne af haven, bag ved alle hindbærhuskene, var der et tæt krat hvor der hverken voksede blomster eller bær.
Egentlig var det en gammel hæk, der dannede grænse ind mod den store skov, men da ingen havde passet den i de sidste tyve år, var den vokset til et uigennemtrængeligt krat.
Farmor havde fortalt at hækken havde gjort det lidt sværere for rævene at gå på hønsejagt under krigen, da der gik høns frit omkring i haven.

For alle andre end Sofie var den gamle hæk lige så unyttig som kaninburene længere oppe i haven.
Men det var kun fordi de ikke kendte Sofies hemmelighed.

Så længe Sofie kunne huske tilbage, havde hun kendt til en smal åbning i hækken.
Når hun krøb igennem den, kom hun ind til et stort hulrum mellem buskene.
Det var som en lille hytte.
Hun kunne være helt sikker på, at ingen ville finde hende der.

Med de to konvolutter i hånden løb Sofie gennem haven, lagde sig på alle fire og ålede sig gennem hækken.
Hulen var så stor at hun kunne stå oprejst, men der var siddeplads på nogle tykke rødder.
Herfra kunne hun kikke ud gennem de små bitte huller mellem kviste og blade.
Selv om intet hul var større end en femkrone, havde hun et godt udsyn over hele haven.
Da hun var lille, havde hun nydt at følge med i, hvordan moren og faren gik rundt mellem træerne og ledte efter hende.

Sofie havde altid syntes, at haven var som en verden for sig.
Hver gang hun hørte om Edens Have i skabelsesberetningen, havde hun ligesom siddet herinde i Hulen og set ud over sit eget lille paradis.

»Hvor kommer verden fra?«

Nej, hun vidste det ikke.
Sofie var klar over at Jorden kun var en lille planet i det vældige verdensrum.
Men hvor kom selve verdensrummet fra?

Det kunne selvfølgelig tænkes, at verdensrummet havde været der altid, og så var det heller ikke nødvendigt at finde noget svar på hvor det kom fra.
Men kunne noget være der altid?
Der var noget inde i hende selv, der protesterede mod det.
Alt som er, må vel have haft en begyndelse?
Altså måtte verdensrummet en eller anden gang være blevet til af noget andet.

Men hvis verdensrummet pludselig var blevet til af noget andet, da måtte dette andet også engang være blevet til af noget andet.
Det gik op for Sofie, at hun blot havde udsat hele problemet.
Til syvende og sidst måtte et eller andet engang være blevet til af nul og niks.
Men var det muligt?
Var det ikke lige så umuligt at forestille sig som at verden altid havde eksisteret?

l skolen lærte de at Gud havde skabt verden, og nu forsøgte Sofie at slå sig til tåls med at det trods alt var den bedste løsning på hele problemet.
Men så begyndte tankerne igen.
Hun kunne godt gå med til at Gud havde skabt verdensrummet, men hvad med Gud selv?
Havde han da skabt sig selv af nul og niks?
Atter var der noget inden i hende der protesterede.
Selvom Gud sikkert kunne skabe både det ene og det andet, ville han næppe kunne magte at skabe sig selv, inden han havde noget »sig selv« at skabe med.
Så var der kun én mulighed tilbage: Gud havde eksisteret til alle tider.
Men den mulighed havde hun jo allerede forkastet!
Alt som er, må have haft en begyndelse.

- Pokkers osse!

Hun åbnede de to konvolutter igen.

»Hvem er du?«

»Hvor kommer verden fra?«

Sikke nogle tarvelige spørgsmål!
Og hvor kom de to breve fra?
Det var næsten lige så mystisk.

Hvem havde revet Sofie ud af hverdagen og med ét stillet hende over for universets store gåder?

For tredje gang gik Sofie ud til postkassen.

Først nu havde postbudet været der med dagens post.
Sofie fiskede en fed stak reklamer, aviser og et par breve til moren op.

Der lå også et postkort - med billede af en af Sydens strande.
Hun vendte kortet om.
Det havde norske frimærker og var stemplet »FN-bataljonen«.
Kunne det være fra far?
Men var han ikke et helt andet sted?
Det var heller ikke hans håndskrift.

Sofie følte sin puls slå lidt hurtigere da hun læste hvem kortet var adresseret til.
»Hilde Møller Knag, c/o Sofie Amundsen, Kløvervejen 3 ...«
Resten af adressen passede.
På kortet stod der:

Kære Hilde.
Mange gange til lykke med 15-årsdagen.
Som du forstår, vil jeg give dig en gave du kan vokse på.
Tilgiv mig at jeg sender kortet til Sofie.
Det var nemmest på den måde.
Kærlig hilsen far.


Sofie løb tilbage til huset og ind i køkkenet.
Hendes sind var i oprør.

Hvem var denne »Hilde« som fyldte 15 år blot en god måneds tid inden hendes egen 15-årsdag?

Sofie hentede telefonbogen ude i gangen.
Der var mange der hed Møller, nogle hed også Knag.
Men ingen i hele den tykke bog hed Møller Knag.

Hun undersøgte det mystiske kort nok en gang.
Jo - det var ægte nok, med både frimærke og stempel.

Hvorfor ville en far sende et fødselsdagskort til Sofies adresse, når det helt åbenbart skulle et andet sted hen?
Hvilken far ville snyde sin egen datter for et fødselsdagskort ved bevidst at sende det på afveje?
Hvordan kunne det være »nemmest på den måde«?
Og frem for alt: Hvordan skulle hun finde Hilde?

Sofie havde fået nok et problem at gruble over.
Hun forsøgte at ordne sine tanker igen:

I løbet af et par eftermiddagstimer var hun blevet stillet over for tre gåder.
Den ene gåde var, hvem der havde lagt de to hvide konvolutter i hendes postkasse.
Den anden var de svære spørgsmål disse breve stillede.
Den tredje gåde var hvem Hilde Møller Knag var, og hvorfor Sofie modtog et fødselsdagskort til denne fremmede pige.

Hun følte sig sikker på at alle de tre gåder på en eller anden måde måtte hænge sammen, for indtil denne dag havde hun levet et ganske almindeligt liv.
