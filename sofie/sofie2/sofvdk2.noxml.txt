

DEN HØJE HAT

... det eneste vi behøver for at blive gode filosoffer, er evnen til at undre os ...

Sofie tog det for givet at den, der havde skrevet de anonyme breve, ville kontakte hende igen.
Indtil videre besluttede hun sig for ikke at fortælle noget om brevene til andre.

I skolen var det svært at koncentrere sig om hvad lærerne sagde.
Sofie syntes at de kun snakkede om uvæsentlige ting.
Hvorfor kunne de ikke hellere snakke om hvad et menneske er - eller om hvad verden er og hvordan den er blevet til?

Hun fik en følelse som hun aldrig før havde haft:
Både i skolen og alle andre steder var folk optaget af mere eller mindre tilfældige ting.
Men der eksisterede nogle store vanskelige spørgsmål, der var vigtigere at hitte ud af end de almindelige skolefag.

Var der nogen der kendte svarene på disse spørgsmål?
Sofie syntes i hvert fald at det var vigtigere at tænke over dem end at terpe stærke verber.

Da det ringede ud efter sidste time, var hun så hurtigt ude, at Jorunn måtte løbe for at indhente hende.

Lidt efter sagde Jorunn:

- Skal vi spille kort i aften?

Sofie trak på skuldrene.

- Jeg tror ikke jeg er så interesseret i kortspil mere.

Jorunn så himmelfalden ud.
- Nå, ikke?
Skal vi så spille badminton?

Sofie stirrede ned i asfalten og så op på veninden.

- Jeg tror heller ikke jeg er så interesseret i badminton.

-Nå, ikke?

Sofie mærkede en snert af bitterhed i Jorunns stemme.

- Du har måske lyst til at fortælle mig hvad der pludselig er blevet vigtigt?


Sofie rystede knap nok på hovedet.

- Det ... det er en hemmelighed.

- Æv! Du er sikkert hare blevet forelsket!

Pigerne gik videre uden at sige noget i lang tid.
Da de kom til fodboldbanen, sagde Jorunn:

- Jeg går over banen.

»Over banen«.
Det var den hurtigste vej hjem til Jorunn, men den vej gik hun kun når hun skulle skynde sig, fordi de havde gæster eller hun havde en tid hos tandlægen.

Sofie var ked af at have såret hende.
Men hvad skulle hun have svaret?
At hun lige pludselig var blevet så optaget af hvem hun var og hvor verden kommer fra, at hun ikke havde tid til at spille badminton?
Ville veninden have forstået det?

Hvorfor skulle det være så svært at være optaget af de allervigtigste og på en måde mest almindelige af alle spørgsmål?

Hun mærkede hjertet slå hurtigere, mens hun åbnede postkassen.
I første omgang fandt hun kun et bankbrev og nogle store gule konvolutter til moren.
Øv, Sofie havde sådan håbet på et nyt brev fra den ukendte afsender.

Idet hun lukkede lågen efter sig, opdagede hun sit eget navn på en af de store konvolutter.
På bagsiden stod der: Filosofikursus. Skal behandles med stor forsigtighed.

Sofie løb hen ad grusgangen og stillede skoletasken fra sig på trappen.
Hun stak de andre breve ind under måtten, løb ud i haven bag ved huset og søgte tilflugt i Hulen.
Det store brev måtte åbnes der.

Sherekan kom løbende efter hende, men det måtte hun finde sig i.
Sofie var ret sikker på at katten ikke ville sladre.

I konvolutten lå der tre store maskinskrevne ark hæftet sammen med en clips.
Sofie begyndte at læse.

Hvad er filosofi?

Kære Sofie.

Mange mennesker har forskellige hobbies.
Nogle samler på gamle mønter, nogle er optaget af håndarbejde, andre bruger det meste af fritiden på en bestemt idræt.

Mange kan også lide at læse.
Men der er stor forskel på hvad vi læser.
Nogle læser kun aviser og tegneserier, nogle kan lide romaner, mens andre foretrækker bøger om forskellige emner som astronomi, dyreliv eller tekniske opfindelser.

Hvis jeg er optaget af heste og smykkestene, kan jeg ikke forlange at alle andre skal være lige så optaget af det.
Hvis jeg spændt følger med i alle TV's sportsudsendelser, må jeg tåle at andre synes sport er kedeligt.

Er der alligevel noget der burde interessere alle?
Findes der noget som angår alle mennesker uanset hvem de er eller hvor i verden de bor?
Ja, kære Sofie, der findes nogle spørgsmål som burde optage alle mennesker.
Det er den slags spørgsmål som dette kursus handler om.

Hvad er vigtigst i livet?
Hvis vi spørger en der lever på sultegrænsen, er svaret mad.
Hvis vi stiller det samme spørgsmål til en der fryser, er svaret varme.
Og hvis vi spørger et menneske, som føler sig ensom og alene, så vil svaret nok være fælleskab med andre mennesker.

Men når den slags behov er dækket - er der så stadig noget som alle mennesker har behov for?
Det mener filosofferne.
De mener at mennesket ikke kan leve af brød alene.
Alle mennesker har brug for mad.
Alle har også behov for kærlighed og omsorg.
Men der er stadig noget - ud over dette - som alle mennesker har behov for: at finde et svar på hvem vi er og hvorfor vi lever.

Det at interessere sig for hvorfor vi lever, er altså ikke en lige så »tilfældig« interesse som det at samle på frimærker.
Den der interesserer sig for den slags spørgsmål, er optaget af noget som mennesker har diskuteret lige så længe som vi har levet på denne planet.
Hvordan verdensrummet, jordkloden og livet her er blevet til, er et større og vigtigere spørgsmål end hvem der vandt flest guldmedaljer ved den sidste olympiade.

Den bedste måde at nærme sig filosofien på, er at stille nogle filosofiske spørgsmål:

Hvordan er verden skabt?
Findes der en vilje eller mening bag det der sker?
Er der et liv efter døden?
Hvordan skal vi i det hele taget finde ud af den slags spørgsmål?
Og fremfor alt: Hvordan bør vi leve?

Spørgsmål som disse har været stillet af mennesker til alle tider.
Vi kender ikke nogen kultur som ikke har været optaget af hvem mennesket er og hvor verden kommer fra.

I grunden er der ikke så mange forskellige filosofiske spørgsmål vi kan stille.
Vi har allerede stillet nogle af de vigtigste.
Men historien viser os mange forskellige svar på hvert eneste spørgsmål.

Det er altså nemmere at stille de filosofiske spørgsmål end det er at svare på dem.

Også i dag må den enkelte finde frem til sine egne svar på de samme spørgsmål.
Det nytter ikke at slå op i et leksikon for at finde ud af om der findes en Gud eller om der er noget liv efter døden.
Et leksikon giver os heller ikke noget svar på hvordan vi bør leve.
At læse hvad andre mennesker har tænkt, kan alligevel være til hjælp når vi skal udforme vort eget syn på livet.

Filosoffernes jagt på sandheden kan måske sammenlignes med en detektiv-historie.
Nogle tror at Andersen er morderen, andre at det er Nielsen eller Jensen.
Når det drejer sig om en virkelig kriminalgåde, kan det ske at politiet pludselig en dag er i stand til at løse den.
Naturligvis kan det også tænkes, at de aldrig er i stand til det.
Men mysteriet har alligevel en løsning.

Selv om det er vanskeligt at svare på et spørgsmål, kan spørgsmålet godt have et - og kun ét - rigtigt svar.
Enten er der en slags tilværelse efter døden - eller også er der ikke.

Mange gamle gåder er efterhånden blevet løst af videnskaben.
Engang var det en stor gåde hvordan der så ud på månens bagside.
Den slags var ikke noget man kunne diskutere sig frem til, her var svaret overladt til den enkeltes fantasi.
Men i dag ved vi nøjagtig hvordan månens bagside ser ud.
Man kan ikke længere »tro« at der bor en mand i månen eller at månen er en ost.

En af de gamle græske filosoffer som levede for mere end to tusinde år siden, mente at filosofien opstod på grund af menneskets undren.
Mennesket synes det er så mærkeligt at være til, at de filosofiske spørgsmål opstår ganske af sig selv, mente han.

Det er som når vi ser på en tryllekunst:
Vi kan ikke begribe hvordan det går til.
Så det er det, vi spørger om: Hvordan kan tryllekunstneren forvandle et par hvide silketørklæder til en levende kanin?

Mange mennesker oplever, at verden er lige så ufattelig som når en tryllekunstner pludselig trækker en kanin op af en høj hat, der for et øjeblik siden var fuldstændig tom.

Når det gælder kaninen, ved vi at tryllekunstneren må have fuppet os.
Men vi vil gerne afsløre, hvordan han kan gøre det.
Når vi taler om verden, er det lidt anderledes.
Vi ved at verden ikke er fup og bedrag, for vi går omkring på jorden og er selv en del af den.
I grunden er det os der er den hvide kanin, der bliver trukket op af den høje hat.
Forskellen på os og den hvide kanin er blot den, at kaninen ikke har nogen oplevelse af at deltage i en tryllekunst.
Så er det anderledes med os.
Vi synes at vi er med i noget gådefuldt og vil gerne afsløre hvordan det hele hænger sammen.

PS. Når det gælder den hvide kanin, er det måske bedre at sammenligne den med hele universet.
Vi som bor her, er nogle små bitte kryb der lever dybt nede i kaninens pels.
Men filosofferne forsøger at klatre op på et af de tynde pelshår, så de kan stirre den store tryllekunstner lige ind i øjnene.

Er du med, Sofie?
Fortsættelse følger.

Sofie var helt mat.
Om hun var med?
Hun kunne ikke engang huske om hun havde nået at trække vejret under læsningen.
Hvem var kommet med brevet?
Hvem?
Hvem?

Det kunne umuligt være den samme som havde sendt et fødselsdagskort til Hilde Møller Knag, for kortet havde haft både frimærke og stempel.
Den gule konvolut var lagt direkte i deres postkasse ligesom de to hvide konvolutter.

Sofie så på uret.
Den var kvart i tre.
Så var der næsten to timer til moren kom hjem fra arbejde.

Sofie krøb atter ud i haven og løb over til postkassen.
Måske lå der mere i den?

Hun fandt en ny gul konvolut med sit navn udenpå.
Nu kikkede hun sig omkring til alle sider, men så ingen.
Sofie løb over mod skovbrynet og spejdede ind over stien.

Ikke en levende sjæl.

Med ét syntes hun at hun kunne høre nogle kviste knække langt inde i skoven.
Hun var ikke helt sikker, men det ville også være nytteløst at optage jagten på en der af alle kræfter forsøgte at komme væk.

Sofie låste sig ind i huset og lagde skoletasken og morens post fra sig.
Hun løb op på sit værelse, hentede den store kagedåse med alle de fine sten, hældte stenene ud på gulvet og lagde begge de store konvolutter i dåsen.
Så løb hun ud i haven igen med kagedåsen i armene.
Inden hun gik, stillede hun kattemad frem til Sherekan.

- Mis, mis, mis!

Da hun var tilbage i Hulen, åbnede hun konvolutten og trak flere nye maskinskrevne ark frem.
Hun begyndte at læse.

Et forunderligt væsen

Så er vi her igen!
Som du forstår, vil det lille filosofikursus komme i passende portioner.
Her følger nogle indledende bemærkninger:

Sagde jeg at det eneste vi behøver for at blive gode filosoffer, er en evne til at undre os?
Hvis ikke, siger jeg det nu:
DET ENESTE VI BEHØVER FOR AT BLIVE GODE FILOSOFFER, ER EVNEN TIl AT UNDRE OS.

Alle små børn har den evne.
Det manglede også bare.
Efter ganske få måneder smutter de ud til en funklende ny virkelighed.
Men efterhånden som de vokser op, synes evnen til at blive forundret at aftage.
Hvordan kan det være?
Har Sofie Amundsen noget svar på det?

Altså: Hvis et spædbarn havde kunnet tale, ville det sikkert sige noget om hvilken forunderlig verden det er kommet til.
For selv om barnet ikke kan tale, ser vi hvordan det peger omkring sig og griber nysgerrigt ud efter tingene i rummet.

Efterhånden som de første ord kommer, stopper barnet og råber »vov-vov« hver eneste gang det ser en hund.
Det hopper op og ned i klapvognen og vifter med armene: »Vov-vov! Vov-vov!«
Vi som har nogle år på bagen, føler os måske lidt udmattet af barnets iver.
»Jo, jo, det er en vov-vov,« siger vi, lidt blaseret, »men nu må du sidde stillei vognen.«
Vi er knap så begejstrede.
Vi har set hunde før.

Måske gentages det ellevilde optrin nogle hundrede gange inden barnet er i stand til at passere en hund uden at miste besindelsen.
Eller en elefant, eller en flodhest.
Men længe inden barnet lærer at tale rent - og længe inden det lærer at tænke filosofisk - er verden blevet en vane.

Trist, hvis du vil høre min mening.

Mit anliggende er at du ikke må være blandt dem der tager verden for givet, kæreSofie.
For en sikkerheds skyld skal vi derfor gøre et par tankeeksperimenter, inden vi begynder på selve filosofikurset.

Forestil dig at du en dag er en tur i skoven.
Pludselig får du øje på et lille rumskib på stien foran dig.
Ud af rumskibet klatrer en lille Mars-beboer, som bliver stående på stien og stirrer op på dig ...

Hvad vil du så tænke?
Nå, det kan også være lige meget.
Men har det nogensinde slået dig, at du selv er sådan en Mars-beboer?

Nu er det jo ikke særlig sandsynligt at du nogensinde vil komme til at falde over en skabning fra en anden planet.
Vi ved ikke engang om der findes liv på andre planeter.
Men måske snubler du en dag over dig selv.
Måske stopper du pludselig en dag op og oplever dig selv på en helt ny måde.
Måske sker det netop på en tur i skoven.

- Jeg er et forunderligt væsen, tænker du.
- Jeg er et mystisk dyr ...

Det er som om du vågner efter en årelang tornerosesøvn.
Hvem er jeg? spørger du.
Du ved at du kravler omkring på en klode i universet.

Men hvad er universet?

Hvis du opdager dig selv på den måde, har du opdaget noget som er lige så mystisk som den Mars-beboer, vi begyndte med.
Du har ikke alene set et væsen fra verdensrummet.
Duf ornemmer indefra at du selv er sådan et forunderligt væsen.

Er du med, Sofie?
Vi laver endnu en tankeeksperiment:

En morgen sidder mor og far og lille Thomas på 2-3 år i køkkenet og spiser morgenmad.
Mor rejser sig og vender sig mod køkkenbordet, og nu - ja, nu begynder far med ét at svæve oppe under loftet, mens Thomas sidder og ser på.

Hvad tror du Thomas vil sige?
Han peger måske op på sin far og siger: - Far flyver!

Ganske vist vil Thomas være forundret, men det er han jo både tit og ofte.
Far gør alligevel så meget mærkeligt at det her med en lille flyvetur hen over morgenbordet ikke ændrer noget særligt i hans øjne.
Hver dag barberer far sig med en sjov maskine, nogle gange klatrer han op på taget og drejer på TV-antennen - eller også stikker han hovedet ned i en bilmotor og kommer op igen sort som en neger.

Så er det mors tur.
Hun har hørt hvad Thomas sagde og vender sig resolut om.
Hvordan tror du hun vil reagere på synet af far fritsvævende over morgenbordet?

Hun taber straks syltetøjsglasset på gulvet og hyler af lutter forskrækkelse.
Måske får hun brug for lægebehandling efter at far er kommet pænt ned på sin stol igen.
(Han burde forlængst have lært at sidde pænt ved bordet!)

Hvorfor tror du Thomas og mor reagerer så forskelligt?

Det har med vane at gøre.
(Notér dig det!)
Mor har lært at mennesker ikke kan flyve.
Det har Thomas ikke.
Han er fortsat usikker på hvad der lader sig gøre og hvad der ikke lader sig gøre i denne verden.

Men hvad så med verden selv, Sofie?
Synes du den lader sig gøre?
Også den er jo frit svævende!

Det triste er at det ikke alene er tyngdeloven vi vænner os til under opvæksten.
Vi vænner os i en ruf til verden som sådan.

Det ser ud til at vi i løbet af opvæksten mister evnen til at forundres over verden.
Men så mister vi noget væsentligt - noget filosofferne forsøger at vække til live igen.
For et sted inden i os er der noget der siger at livet er en stor gåde.
Det var noget vi engang oplevede at det var, længe inden vi lærte at tænke det.

Jeg præciserer:
Selv om de filosofiske spørgsmål angår alle mennesker, bliver vi ikke alle sammen til filosoffer.
Af forskellige grunde bliver de fleste så indfanget af hverdagen, at deres forundring over livet bliver skubbet helt i baggrunden.
(De kryber dybt ned i kaninpelsen, lægger sig godt til rette og bliver dernede resten af livet.)

For børnene er verden - og alt som findes her - noget nyt, noget der vækker forbavselse.
Sådan er det ikke for alle voksne.
De fleste voksne oplever verden som noget ganske almindeligt.

Her er filosofferne en hæderlig undtagelse.
En filosof har aldrig helt vænnet sig til verden.
For ham eller hende er verden fortsat noget urimeligt - ja, noget gådefuldt og mystisk.
Filosoffer og små børn har altså en vigtig egenskab til fælles.
Du kan godt sige at en filosof hele livet forbliver lige så tyndhudet som et lille barn.

Så nu må du vælge, Sofie.
Er du et barn som endnu ikke har nået at blive blaseret?
Eller er du en filosof som kan sværge på at du aldrig vil blive det?

Hvis du kun ryster på hovedet, og hverken genkender dig selv som barn eller filosof, er det fordi du også er blevet så vant til verden at den ikke længere forbavser dig.
I så fald er der fare på færde.
Og det er derfor du modtager dette filosofikursus, altså for en sikkerheds skyld.
Jeg vil ikke have at lige netop du skal være blandt de sløve og ligeglade.
Jeg vil have du skal leve et vågent liv.

Du får hele dette kursus gratis.
Derfor får du heller ikke nogen penge retur hvis du ikke gennemfører det.
Hvis du ønsker at afbryde kurset, er det helt op til dig.
I så fald må du lægge en besked til mig i postkassen.
En levende frø kunne være meget passende.
Det skal i hvert fald helst være noget grønt; hvis ikke bliver postbudet måske skrækslagen.


Kort opsummering:
En hvid kanin trækkes op af en tom høj bat.
Eftersom det drejer sig om en meget stor kanin, varer dette trick i mange milliarder af år.
Yderst ude på de tynde hår bliver alle menneskebørn født.
Derfor er de i stand til at undre sig over denne umulige tryllekunst.
Men efterhånden som de bliver ældre, kryber de stadig dybere ned i kaninens pels.
Og der forbliver de.
Nu har de det så behageligt, at de aldrig vover at kravle op på de tynde yderhår i pelsen igen.
Kun filosofferne lægger ud på den farefulde færd til sprogets og tilværelsens ydergrænser.
Nogle af dem falder af, men andre klamrer sig fast til kaninpelsens hår og råber ned til alle de mennesker der sidder dybt nede i den bløde kaninpels og mæsker sig med god mad og drikke.

- Mine damer og herrer, siger de.
- Vi svæver i det tomme rum!

Men ingen af menneskene nede i pelsen bryder sig om det filosofferne råber.

- Føj, sikke nogle fredsforstyrrere, siger de.

Og så fortsætter de snakken fra før:
Vil du sende mig smørret?
Hvor højt står bankaktierne i dag?
Hvor meget koster tomaterne?
Har du hørt at lady Di skal have barn igen?

Da Sofies mor kom hjem senere på eftermiddagen, var Sofie nærmest i choktilstand.
Kagedåsen med brevene fra den mystiske filosof lå trygt forvaret i Hulen.
Sofie havde forsøgt at læse lektier, men hun blev bare siddende og funderede over det, hun havde læst.

Hvor var der meget hun ikke havde tænkt på før!
Hun var ikke længere noget barn - men hun var heller ikke rigtig voksen.
Sofie forstod at hun allerede var begyndt at krybe ned i kaninens tætte pels, lige netop den kanin, der blev trukket op af universets høje sorte hat.
Men så havde filosoffen stoppet hende.
Han - eller var det en hun? - havde grebet hende i nakken og trukket hende op igen på det pelshår, hvor hun havde leget som barn.
Og derude, på det yderste tynde hår, havde hun atter set verden som om det var allerførste gang.

Filosoffen havde reddet hende.
Ingen tvivl om det.
Den ukendte brevskriver havde reddet hende fra hverdagslivets ligegyldighed.

Da moren kom hjem ved fem-tiden, trak Sofie hende ind i stuen og puffede hende ned i en stol.

- Mor - synes du ikke det er mærkeligt at leve? begyndte hun.

Moren blev så forfjamsket at hun ikke vidste hvad hun skulle svare.
Som regel sad Sofie og læste lektier, når hun kom hjem.

- Tja, sagde hun så.
- En gang imellem.

-En gang imellem?
Jeg mener - synes du ikke det er mærkeligt at der i det hele taget findes en verden?

- Nej, Sofie, sådan må du da ikke snakke!

- Hvorfor ikke?
Du synes måske at verden er helt normal?

- Ja, men det er den da.
Stort set.

Sofie forstod at filosoffen havde ret.
De voksne tog verden for givet.
De havde én gang for alle lullet sig ind i hverdagslivets tornerosesøvn.

- Det er bare dig, der er blevet så vant til verden at den ikke længere forbavser dig, sagde hun.

- Hvad er det du siger?

- Jeg siger at du er blevet alt for blaseret.
Torskedum med andre ord.

- Nej, sådan må du ikke snakke til mig, Sofie.

- Så vil jeg sige det på en anden måde.
Du har fundet dig godt til rette dybt nede i pelsen på den hvide kanin, der lige i dette øjeblik bliver trukket op af universets høje hat.
Og nu skal du snart sætte kartoflerne over.
Så skal du læse avisen, og efter en halv times hvil skal du se TV-avisen.

Der gled et bekymret udtryk over morens ansigt.
Hun gik ganske rigtigt ud i køkkenet og satte kartoflerne over.
Lidt senere var hun atter tilbage i stuen, og nu var det hende der puffede Sofie ned i en stol.

- Der er noget jeg må tale med dig om, begyndte hun.
Sofie kunne høre på stemmen at det var noget alvorligt.

- Du er vel ikke blevet rodet ind i noget med stoffer, min ven?

Sofie begyndte umiddelbart at grine, men hun forstod godt hvorfor det blev bragt på bane lige nu.

- Er du rigtig klog? sagde hun.
- Så bliver man jo bare endnu mere sløv!


Mere blev der ikke sagt hverken om narkotika eller hvide kaniner den eftermiddag.
