Lehder har to store lidenskaber: Beatles-musik og politik. John Lennon er hans musikalske idol. Udenfor et af sine hoteller har han rejst en statue af en nøgen John Lennon med stålhjelm på hovedet, guitar i favnen og et kuglehul i brystet.

Adolf Hitler er Lehders politiske idol. Han har oprettet sit eget ny-nazistiske politiske parti, der har sin egen avis med et oplag på 60.000. Som nationalist nærer han had mod USA, og han ser sig selv som en general i en ny-nazistisk kamp mod amerikanerne.

-Cocain er Latinamerikas atombombe i krigen mod USA, sagde han.

I begyndelsen af 1986 syntes kartellet stærkere og mere urørligt end nogensinde, og cocain strømmede til USA som aldrig før.

Nu måtte det amerikanske narkopoliti, DEA, føre krigen på hjemmefronten. Det gjorde man med stort held i en periode i slutningen af 1985. Mange sendinger blev opsnappet, og kartel-bosserne kunne ikke forstå, hvorfra DEA havde så megen inside-viden.

