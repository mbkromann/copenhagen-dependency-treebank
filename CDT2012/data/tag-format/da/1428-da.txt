Kan man blive forført i Kongens Have i 35 graders varme, mens man ligger under et skyggefuldt træ - iført alt sit tøj vel at mærke - drikker danskvand, ryger smøger og lægger øre til en pop-provokatørs bekendelser?

Ja!

Carsten Bo er - for god ordens skyld - 33 år gammel. Han er søn af tidligere industriminister Erling Jensen, poet, popsanger og forfatter. Hovedmanden i grupper med kryptiske navne som 40 i feber, Mænd i blåt eller senest Sea Bee &amp; The D'Generation. Han er - meget mod sin vilje - blevet kaldt 90ernes Steffen Brandt eller C.V. Jørgensen. Men det gør ham sgu' sur.

"Jeg er mig!" insisterer han under det flere hundrede år gamle egetræ, liggende, som den popflab han er, på ryggen i sine orange jeans, t-shirt - som naturligvis stiller et solbrunt behåret bryst til skue - et par 68er "make love not war" solbriller han netop har købt i Paris, og en Kings i kæften.

