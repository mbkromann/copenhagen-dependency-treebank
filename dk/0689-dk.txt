
Prioritering, afledt af fransk, og betyder fortrinsret, er, efter hvad 
erfaringen viser, et ukendt eller sjældent benyttet ord i Københavns 
bystyre.

Lad det være mig tilladt at nævne bare et par eksempler fra 
dagligdagen, Strædet og modernisering af vaskeriet på Bispebjerg 
Hospital.

Strædet, der er beliggende i Snares Kvarter, får nu en ny og meget 
kostbar belægning, den såkaldte Chaussé brobelægning, der består af 
firkantede granitbrosten, med mellemrum imellem hver sten og meget 
vanskelig at færdes på i al slags fodtøj.

For fuldstændighedens skyld skal lige nævnes, at omtalte gade er en 
gågade, der hovedsagelig besøges af personer der har interesse i 
antikviteter, altså et meget begrænset klientel. Jeg besøgte Strædet en
 formiddag ved 11-tiden og så tre mennesker i Strædet !

En gåtur gennem Fiolstræde, der sammen med bl.a. Strøget er en af 
Københavns mest trafikerede gader af gående, afslørede at belægningen 
var hullet og ujævn, og må betragtes som direkte farlig for liv og 
lemmer for ældre og svagtseende mennesker. Dette gælder flere andre 
gader i det efterhånden forfaldne, nedslidte og snavsede København.



