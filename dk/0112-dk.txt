
ODENSE: De er begge fædre, 31 år gamle og med begyndende tendens til
 " høj pande ".

Men de er også et par rigtige legebørn, fodbold-fans og grinebidere.

Og så er de i øvrigt to af Odense Teaters mest talentfulde 
skuespillere. Nu skal de spille Tvebak og Jonathan i dramatiseringen 
af Astrid Lindgrens eventyr " Brødrene Løvehjerte ".

Kim Harris og Henrik Prip knokler i disse dage med at genfinde deres
 barndommelige sindelag. De er blevet beordret til at granske i 
hukommelsen og prøve at huske, hvordan de var da de var børn.

Og hvis det kniber med hukommelsen, så kan de hjælpe hinanden lidt 
på gled.

" Ja, for vi har nemlig kendt hinanden siden vi var otte-ti år 
gamle, " siger Kim Harris.

" Dengang kom vi på samme fodbold-hold i Vedbæk Boldklub. Vi 
tilbragte mange år sammen på det hold, " siger Henrik Prip.

FØRSTE SMØGER

" Det var dengang, vi røg vores første smøger sammen, " husker Kim 
og bakker på piben  -  man er vel blevet voksen.



