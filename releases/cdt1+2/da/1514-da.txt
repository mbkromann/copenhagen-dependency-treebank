
" Okay, vi mødes kl. 14 i morgen det sædvanlige sted. "

Kryptiske, aflyttede telefonsamtaler og møder på værtshuse mellem gamle,
 kriminelle bekendte drejede sig ifølge den narko-tiltalte " Lonne ", 
Leon Erling Fristrup Jensen, 44, kun om at skaffe ham en pølsevogn 
og en stadeplads !

Det hævdede " Lonne " i går i Østre Landsret, hvor han er tiltalt 
som én af hovedmændene i den liga af danskere, der ifølge politiet 
har indsmuglet kilovis af heroin fra Pattaya, Thailand, til Danmark.

Anklagemyndigheden mener, at en række telefonsamtaler og møder i 
oktober og november 1991 viser, at " Lonne " i samarbejde med en 
gammel ven, en forhenværende stor-smugler og nu pølsemand i København, 
og en udlands-dansker i Pattaya planlagde indsmugling af heroin fra 
Thailand.

Udlands-danskeren med hang til guldsmykker har i mange år drevet 
værtshus i Pattaya. Men han er nu blandt de tre danskere, der 
frivilligt er kommet hjem fra Thailand til varetægtsfængsling i Danmark
, fordi de ellers risikerede at blive kastet i Thailandsk fængsel i 
afventen på udlevering til Danmark.



