
Weekendens divisionsfodbold blev reddet i sidste øjeblik.

De danske divisionsspillere er blevet enige med Divisionsforeningen om 
at forhandle i stedet for at strejke, og i går besluttede 
fodboldspillerne at afblæse de aktioner, som ville sætte en stopper 
for al fodbold i weekenden.

Nu nedsætter parterne et fælles udvalg, hvor hver part stiller med 
tre mand  -  én af dem skal være en jurist.

Og så skal de ellers inden 3. maj have udarbejdet en ny 
standardkontrakt og et andet transfersystem til afløsning for det, der 
blev vedtaget på DBUs repræsentantskabsmøde, og som spillerne mener 
giver dem urimelige vilkår.

For forhandlingsklimaets skyld opfordrer Divisionsforeningen klubberne til
 at fraskrive sig retten til at indgå nye kontrakter, sålænge 
forhandlingerne står på. Kan nye kontrakter ikke undgås  -  selv om 
begge foreninger også opfordrer til at vente  -  så anbefaler de to 
parter på det kraftigste, at de gamle transfer-bestemmelser fra før 9.
 marts anvendes.



