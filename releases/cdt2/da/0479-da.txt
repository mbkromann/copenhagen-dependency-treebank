
" Mange danskere viste med al tydelighed ved folkeafstemningen den 2. 
juni, at de er skeptiske over for, hvad politikerne prøver at sælge 
dem. Det har ikke ændret sig, så det bliver ingen nem opgave at få 
forklaret skeptikerne, at Danmark ikke er på vej ind i en union, " 
siger dr. scient. pol. Karen Siune, Århus Universitet.

Hun er dog overbevist om, at ja-partierne har en fair chance for at 
klare opgaven, så et flertal af danskerne stemmer ja til særaftalen 
til foråret.

" Særaftalen ser ud til at imødekomme stort set hele det nationale 
kompromis, og det kan især tage brodden ud af modstanden, at vi nu 
siger nej til unionsborgerskabet, " mener Karen Siune.

Sammen med to kolleger fra Århus Universitet har hun kortlagt, hvem 
der stemte nej den 2. juni  -  og hvorfor. Undersøgelsen afslørede, 
at danskerne nærede en massiv modvilje mod netop unionsborgerskabet.


Forklaringsproblem

Både Karen Siune og lektor Lars Bille fra Københavns Universitet 
understreger, at ja-partierne kan få et forklaringsproblem, når de skal
 sælge særaftalen som et helt nyt afstemningsgrundlag.



