
-  Jeg elsker dig, udbrød hun impulsivt, lagde armene om hans hals 
og kyssede ham heftigt. Så lo hun.  -  Men pas nu på, at du ikke 
får for meget at drikke i aften !

Valter sad i det lille hummer, som han kaldte sit værelse, og 
spekulerede på, om han skulle gå i seng eller hellere liste ned i 
beværtningen, da det bankede på døren. Det var hans værtinde.

-  Der er telefon til Dem, sagde hun surt. Han gik med hende ind 
og nidstirrede hende, til hun med et lydeligt snøft gik ud i 
køkkenet. Så tog han røret.

-  Valter Johnsen.

-  Ja, det er mig.

-  Åh, er det dig? Valter lo smørret.  -  Hvad vil du?

-  Vi må mødes i aften. Jeg må tale med dig.

-  Gerne. Hvor henne?

-  Henne på jernbanebroen, du ved. Ved hjørnet af skoven.

-  Det var sgu da et sært sted at mødes.





