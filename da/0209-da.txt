
4. Produkt: et præparat eller en forbindelse, der består af eller 
indeholder en GMO eller en kombination af GMO'er, og som markedsføres.


5. Markedsføring: forsyning af eller stillen til rådighed for 
tredjemand med henblik på salg eller distribution med salg for øje.


6. Anmeldelse: de papirer, hvormed den person, der i forsøgs- og 
udviklingsøjemed agter at foretage en udsætning af en organisme eller 
en kombination af organismer, eller som agter at markedsføre et 
produkt, forelægger de krævede oplysninger for den vedkommende myndighed
 i en medlemsstat. Denne person benævnes " anmelderen ".


7. Brug: udsætning af et produkt, som er markedsført. Personer, der 
foretager brug i denne forstand, benævnes " brugere ".


ARTIKEL 3

1. Medlemsstaterne vedtager de nødvendige forholdsregler for at sikre, 
at enhver, der udfører udsætning af eller markedsfører genetisk 
modificerede organismer, træffer alle praktisk gennemførlige 
foranstaltninger til at kontrollere enhver risiko for skader på 
mennesker og miljø.

2. Medlemsstaterne udpeger den eller de kompetente myndigheder med 
ansvar for gennemførelsen af kravene i dette direktiv og dets bilag.



