

===0306===



Er der problemer med helbredet, så skriv til " Lægerne ", 
Ugemagasinet SØNDAG, Vesterbrogade 16, 1505 København V.. Kun 
Ugemagasinet SØNDAG's læger må åbne Deres brev. OBS: Lægerne kan 
desværre ikke påtage sig at give private svar.

P-PILLER I OVERGANGSALDEREN?

Mange kvinder ønsker at holde op med P-pillerne, når de er i 
slutningen af 40'erne. Men det rejser en lang række spørgsmål, som 
lægerne svarer på her  -  bl.a. om hormoner kan erstatte P-piller.

Illustration: Ole Clausen

Bodil er 49 år. Hun har spist P-piller i mange år. Hun fik tidligt 
3 børn lige efter hinanden, ønskede ikke flere og ville gerne pga. 
modstand mod abort sikre sig 100 %. Derfor valgte hun P-pillerne, som
 hun fungerede godt med uden bivirkninger.

Da hun blev 40 år talte jeg med hende om en anden prævention i 
stedet for P-pillerne, men det ønskede hun under ingen omstændigheder. 
De risici, der måtte være for kvinder over 40 år, ville hun gerne 
tage på sin egen kappe.





===1252===



Danmarks holdning til Kina har siden den dramatiske nedkæmpning af det
 pro-demokratiske studenteroprør på Den Himmelske Freds Plads i 1989 
simret på et meget svagt vågeblus. Kina er stadig i stue-arrest, og 
Danida holder pengekassen hermetisk lukket for danske engagementer i 
Kina.

" Kineserne er skuffede over Danmarks holdning. Danskerne var blandt 
de første udenlandske forretningsfolk i Kina, men nu er vi blandt de 
sidste, der lukker op igen, " siger Oliver Jensen, FLS i Peking.

Han fortæller, at udviklingen i Sydkina kører så hurtigt, at man 
taber pusten.

" Vi har store forventninger til reformerne, omend vi er forberedt på
, at de kan komme til at køre lidt i " ryk ". Men det er 
spændende at se, hvor langt de tør gå med at slippe markedskræfterne 
løs. "

FLS har været aktiv i Kina siden 1906 og har opført 20-30 
cement-fabrikker rundt om i landet. I øjeblikket er man ved at bygge 
et anlæg i Shanghai, finansieret af spanske lån gennem FLS' 
søsterfirma i Spanien.





===0104===



Forslaget om fælles gruppemøder mellem V og K er ikke helt nyt.

Faktisk blev der holdt et historisk fælles gruppemøde forud for 
lanceringen af KV-planen i 1964, og i 1965 kostede det Venstres 
daværende leder, tidl. statsminister Erik Eriksen, rollen som sit 
partis frontfigur, at han direkte gik ind for en sammenslutning af de
 to partier.

Dengang var tiden ikke moden til et så afgørende skridt:

" Det er den for så vidt heller ikke nu. Vi skal i hvert fald først
 igennem en lang, lang periode, hvor de to partiers folk kan lære 
hinandens kemi at kende. Her kunne jævnlige fælles gruppe- og 
hovedbestyrelsesmøder være et skridt på vejen.

Det vil hindre mange misforståelser mellem vore to partier.

Vi skal tænke på samarbejdet blandt den kommende generation af 
borgerlige politikere. Det hele skulle nødigt gå på gulvet, fordi 
nogle enkeltpersoner har holdt samarbejdet i gang, " siger 
fiskeriministeren.

Efter en weekend hos familien på Fanø har han mandag været i 
Bruxelles til EF-fiskeriministermøde.





===0531===



MEDARB = AGG KILDE = RTZ UDSENDES KL = 1600 OPLÆSER = = ER


De to dømte topchefer i 6. juli Banken, bestyrelsesformand Niels Johan
 Leer og direktør John Olsdorf, ankede på stedet dommen fra 
Københavns byret med krav om frifindelse. Også anklagemyndigheden har 
reserveret en ankemylighed.


Bestyrelsesformanden fik halvandet års fængsel og en bøde på en 
million kroner for mandagsvig, skattesvig af særlig grov karakter og 
overtrædelse af aktieselskabsloven og bank- og sparekasseloven. Bankens 
direktør John Olsdorff fik 6 måneders fængsel og en bøde 90.000 
kroner.


Begge er tiltalt for at have påført banken et tab på omkring 60 
millioner kroner ved uforsvarlig og ulovlig långivning. De har desuden 
unddraget skattevæsenet 3,5 millioner kroner.


To menige bestyrelsesmedlemmer blev frifundet. Byretsdommer Nils Erik 
Jensen lagde dog ikke skjul på, at bestyrelsesmedlemmerne ikke kunne 
gå hjem med god samvittighed.


 -  Frifindelsen er på ingen måde en blåstempling af, at de har 
varetaget deres bestyrelsesarbejde på forbilledlig vis  -  det er langt
 fra tilfældet, indskød dommeren under sine bemærkninger til dommen.





===0188===



Vejviser: Der ER liv i dansk softwareudvikling. Med forsinkelse er et 
program klar til at hjælpe kunder rundt i museer, supermarkeder, 
rådhuse  -  og MikroData i Bella Center.

Europæerne skulle være intelligente nok.

Det mener idémændene bag programmet Scout, der ved indgangen til 
MikroData-messen viser vej i junglen af udstillere.

Og med den rosende omtale henviser de til, at de godt tør overlade 
til os at stave selv ved hjælp af tastaturet.

Med Scout skulle der heller ikke være noget at tage fejl af: Tast 
firmanavn eller tast et søgeord, og skærmen viser meget pædagogisk 
nærmeste vej til den eller de aktuelle stande. En forløber hjalp 
besøgende ved sidste MikroData for to år siden.

" Vi har programmeret det hele fra bunden i Turbo Pascal, og det 
har nok snydt os lidt med tiden, " fortæller John Marrot fra firmaet
 Scansoft, der har stået for programmeringen.

Oprindelig havde hans bekendte Steen Olsen, der arbejder i et 
kontorvarefirma i København, bestilt programmet for prisen på 100 
programmørtimer. De 100 timer blev i stedet til 5.000 timer.





===0620===



 -  Jeg følte, at alt ikke var som det skulle være, fortsatte han, 
 -  derfor fik jeg fat i portneren, som ganske rigtig havde set en 
mand blive lukket ind i lejligheden her.

 -  Hvor mon han vi gå hen? spurgte hun tankefuldt.

Flemming trak på skuldrene.

 -  Han vil snart blive anholdt, sagde han med overbevisning,  -  og 
det vil sikkert også være det bedste for ham selv. Men lad os nu 
glemme ham. Der er noget, jeg vil spørge dig om.

 -  Ja?

 -  Jeg ved godt, at vi ikke har kendt hinanden ret længe, men det 
er ikke altid det, det drejer sig om. Vil du ... vil du gifte dig 
med mig, Trine?

 -  Ja, svarede hun uden tøven. Og med en sagte latter trak han 
hende tæt, tæt ind til sig.

 -  Et rigtigt romantisk julebryllup? fortsatte han spørgende.

 -  Hmm, hun skjulte med en let rødme i kinderne sit ansigt ved 
hans bryst.





===1038===



Men det var nu med retten frikassé af gedde og ørred, Preben Madsen 
trak sejren i land. Foruden lokale dommere var Erwin Lauterbach, 
Saison på Skovshoved Hotel, i dommerpanelet. adsen gav mig opskriften. 
Ingredienserne er: 400 g geddefilet, 400 g ørredfilet, 150 g 
landskinke i julienne, to små spidskål, ét bundt persille, to dl 
grønsagsbouillon, to tynde porrer i ringe, to spsk. grov sennep, to 
spsk. alm. eddike, 200 g smør og salt og peber.

Skær fisken i tern, bag dem på smurte plader i ovnen ved 140 grader
. Kålen koges mør. Saucen: Damp porreringene i grønsagsbouillon, tag 
dem op, kog bouillonen ind, tilsæt eddike og sennep, piskes op med 
smør, tilsæt hakket persille.

Anret fiskestykkerne sammen med kålen og porreringene, hæld lidt af 
saucen over fisken og drys skinken over.

Evt. kan man serverer smørbagte nye kartofler til.

Preben Madsen, der er 31 år, er udlært på Hovborg Kro. Siden har 
han bl.a. været på Pakhuset i Esbjerg, Hotel Plaza i København og på
 Henne Kirkeby Kro.





===1035===



En af landets juridiske eksperter i bofællesskabets jungle er 
ejendomsmægler, cand. jur. Svend Trangeled fra advokatfirmaet Niels 
Gesner, København. Han siger, at det især er andelsbofællesskaberne og 
I/S-fællesskaberne, der kan ligge faldgruber i. Der er en markant 
forskel i, hvordan disse konstruktioner virker  -  ikke blot 
ejermæssigt, men også skatteteknisk. Ligesom man skal gøre sig helt 
klart, hvordan man hefter for fællesskabets økonomi.

Interessentskaberne betragtes i visse kredse  -  især visse politiske 
 -  som en omgåelse af loven om andelsboliger, og derfor er det ikke
 den konstruktion, Svend Trangeled først og fremmest vil anbefale.

Det er også her, man faktisk ikke ejer sin bolig. Man ejer derimod 
en del af formuen i det I/S, der ejer boligen  -  som man så har 
en brugsret til. Og her spiller vedtægterne en afgørende rolle, siger 
Trangeled, der anbefaler, at man under alle omstændigheder allierer sig
 med en fagmand, når man skal etablere et bofællesskab. Også for at 
sikre sig, at der ikke bliver skattetekniske problemer.





===0602===



 -  Jeg heller ikke. Så lad os tage hjem til dig, sagde hun.

Hun var anderledes, end jeg troede. I taxien lagde hun sit hoved ind
 mod min skulder, og på vejen op ad trappen sagde hun igen, at det
 ikke var sådan.

 -  Her går vi to mennesker midt om natten og undskylder os, som om 
det er hemmeligt og forbudt, det vi gør. Hvorfor gør vi det?

 -  Gør vi det? spurgte hun. Det blev ikke til noget i sengen, men 
det betød ikke noget. Vi lå nøgne ved siden af hinanden og snakkede 
og drak te og portvin.

 -  Først løb jeg fra den ene mand til den anden, sagde hun.  -  
Jeg havde hele tiden et navn inde i hovedet, til jeg opdagede, at 
det slet ikke er det, det drejer sig om. Jeg troede, at bare jeg 
kunne få en mand til at være sammen med mig, så var alt godt.





===0863===



De manglende indre stridigheder anser han for danskernes adelsmærke. Vi
 har en tradition for konsensus og brede forlig.

" I er en stamme præget af en usædvanlig folkelig og kulturel enhed.
 Det er ikke det samme som ensartethed, som Molesworth beskrev. I 
har masser af fantasi og genier som for eksempel Halfdan Rasmussen, 
men I er allesammen danske og enige om, at I er danske. I mit land
, Skotland, er vi derimod flere slags skotter. "

Så for James Mellon er lyst hår og dejlige piger kernedansk, men 
danskheden er primært vores samarbejdsvilje og unikke sprog, der 
stort set er en hemmelighed for klodens fem milliarder øvrige 
indbyggere.

" Det er typisk, at andelsbevægelsen havde succes i Danmark, men 
mislykkedes i Skotland. " Danskheden overlever

Men ikke kun velfærdsstaten trues af internationaliseringen, det gør 
også kulturen. Danskheden kommer under pres.

" Det har danskerne nu altid været, også for 300 år siden, så jeg 
er optimistisk på jeres vegne. Men faren er en nivellering af de 
forskellige europæiske kulturer, en slags amerikanisering, via de nye 
markedsforhold og fri bosættelse overalt, " fortsætter James Mellon.





===0502===



Et par gode råd

Ægypteren Sinuhe den ensomme læge, fortalte, at har man een gang 
drukket af Nilens vand, vil man længes tilbage. Idag ville han være 
død mange gange, fordi Nilen er så forurenet, at stikker man blot en
 finger i floden, risikerer man at optage en snylter i sit system.

Derfor spis aldrig grøntsager eller drik vand fra hanen. Man har 
fortrinlige literflasker i plastic. Passer man ikke på, så får man 
med garanti det der kaldes for Cairo-step. Et godt råd, jeg 
overlevede på, er to piller Paragurth plus en stor slurk Fernet 
Branca tre gange om dagen.

Et andet godt råd er at lade den næste rejse gå til Ægypten. Det 
er en oplevelse for livet.


Faraos skytsgud Honus  -  konge over hele verden  -  fremstilles ofte 
med falkehovede og dobbeltkrone.


På vagt foran Cheops pyramiden.


Rejseskribenten ved Det Røde Hav.

Sheraton i Luxor. Udsigt nedover svømmepølen og Nilen mod " De dødes 
rige ".





===0956===



Det er en forudsætning, at der skabes eller er en fast bund  -  før
 en vedvarende " dunkraft-virkning " kan fungere, det er derfor et 
ubetinget krav, at de dybere liggende jordlag er bæredygtige, sagt på 
en anden måde, man kan ikke tro på, at man blot kan lægge et 
plaster på et urenset sår  -  og så tro på, at det heler af sig 
selv.

Genopretningsfare

Firmaet tager i sine tilbud forbehold over for skader på vand-, 
afløbsgas- og elinstallationer, dog bekostes udbedring af skader på 
ledninger, hvis de ligger indenfor otte centimeter i forhold til 
placeringen på de udleverede bygningstegninger  -  med min erfaring 
inden for byggebranchen, er det uhyre sjældent, at disse ledninger er 
placeret så præcist i forhold til tegningerne. Jeg anser det derfor 
for risikabelt, at tvinge et gulv tilbage til sit oprindelige niveau, 
når de respektive ledninger skal følge med. Gad vide, om 
naturgasselskaberne kan acceptere denne løsning  -  især når man tager 
den seneste eksplosionsskade i betragtning?





===1383===



PÅ de fleste uddannelsesinstitutioner er aktivitetskontrollen let at 
foretage fra uddannelsens start. Deltager en elev i undervisning, 
opgaver og prøver, er man aktiv. Hvis ikke, er man inaktiv.

HVOR der ikke er mødepligt, vil der som regel være opgaver og 
lignende, der muliggør en studieaktivitetskontrol, og deleksaminer er 
der jo i alle uddannelser. Studieaktivitetskontrollen ligger på 
uddannelsesinstitutionerne. Jeg har ingen grund til at tro, at 
institutionerne ikke tager denne opgave alvorligt. En mulighed for snyd
 kan i sagens natur ligge i uddannelsens første år. Jeg vil derfor 
indføre en bestemmelse om, at institutionerne skal gennemføre første 
aktivitetskontrol senest 6 måneder efter uddannelsens start.

JENS Sandfeld Søndergaard hævder, at SU-reglerne er så lempelige, at 
man kan få fra 3.198 kr. til 38.376 kr. om året uden at vise sig 
på uddannelsesstedet og uden at åbne en bog. Som eksempel anføres, at
 hvis en person tjener 300.000 kr., kan vedkommende få 
uddannelsesstøtte i én måned.





===1390===



Målet er, at de foruden at kunne suge til sig af hans viden om 
kørsel og teknik, også kan profitere af hans erfaringer inden for det
 at skaffe sponsor-kroner og omtale, så interessen for fart og 
væddeløb også økonomisk kan løbe rundt.

" Målet er jo, at dansk roadracings store klasser også i de kommende
 år skal have nye talenter tilført. Og det sker kun, hvis vi " 
gamle " gør en aktiv indsats for at få fanget de unges interesse.

Jeg har selv via Yamaha og Enghave Motor været så heldig, at jeg 
kan stille udstyr til rådighed for de to " lærlinge ". Og de er 
begge fuld af gå-på-mod og har store ambitioner.

Garanti kan jeg jo desværre ikke give dem for succes på de to 
80-kubik'ere, men nu er de med, og jeg vil gøre alt for at støtte 
og træne dem, så deres interesse for roadracing ikke forsvinder, " 
siger Claus Wulff.





===0184===



Pasta sælges frisklavet, tørret og i færdigretter og bruges både 
sammen men fisk, fjerkræ, kød og grøntsager.

Siden vi begyndte at producere frisk pasta, har vi fordoblet salget 
hvert år. I år regner vi med at sælge 700 ton  -  det svarer til 
2,8 millioner pakker, fortæller produktchef Lars Bred, Tholstrup Cheese.

Tholstrup Cheese er den eneste danske producent af frisk pasta, men 
der går rygter i mejeribranchen om, at også en større brødproducent 
vil starte en produktion inden længe.

Vi kan fornemme på tendenserne i udlandet, at der er fremtid i pasta
, siger Lars Bred, der i går vendte hjem fra verdens største 
fødevaremesse NUGA i Tyskland.

Eksport

Pasta er endnu kun en lille del af Tholstrup Cheeses 
forretningsgrundlag. Kun 30 af virksomhedens 500 ansatte beskæftiger sig
 med de bløde strimler.

Virksomheden har dog allerede eksport i gang til Norge, Sverige og 
Finland, og Lars Bred tror sågar på, at selveste Italien vil være et
 godt aftagerland for hans varer.





===1014===



" I øjeblikket må folk betale mig af deres egen lomme, og de fleste
 har en kommunal hjemmehjælp i forvejen. Men sådan behøver det ikke 
være, " siger Bente Munck. Tilskud " I henhold til bistandslovens 56 
kan alle faktisk få tilskud til selv at ansætte en hjemmehjælp. 
Kommunerne skal sørge for de ældre på betryggende vis, og når de 
ikke kan overkomme det, må de betale de ældre for selv at ansætte 
hushjælp, " siger Bente Munck.

" Sådan læser jeg bistandsloven, og den fortolkning har jeg tænkt mig
 at udbrede her i Silkeborg. Desværre er det jo kommunerne, der 
vurderer de ældres behov  -  og de anlægger en økonomisk synsvinkel. 
Men det er for kortsigtet, for når de ældre mangler hjælp, ryger de 
på hospitalet. De kan ikke komme hjem igen, for der er ikke folk 
til at passe dem, og plejehjemmene er fyldt.

Groft sagt mener jeg, at kommunerne er skyld i, at de ældre havner 
på hospitalerne i venteposition til 1.500 kr. om dagen, " siger hun.





===1408===



Hvad Socialdemokratiet mener om Danmark efter EF-nej'et afhænger af, 
hvem man spørger. Partiet er leveringsdygtigt i mange interessante 
synspunkter. På Christiansborg står den ny formand Poul Nyrup Rasmussen
 og tilslutter sig det " officielle " synspunkt, at vi ikke skal 
komme med bud på en løsning, før vi har set, om Frankrig og England
 godkender Maastricht-Traktaten. Et forhandlingstaktisk synspunkt, som 
deles af regeringspartierne.

I Det Fri Aktuelt opfordrer Ritt Bjerregaard til en ny folkeafstemning
 om noget, der ligner Maastricht-Traktaten. Hun har ikke tænkt sig at
 tage afstemningsresultatet til efterretning, fordi der ikke findes 
nogen mellemløsning. Enten er vi ude eller også er vi inde, mener 
fru Bjerregaard.

En tredje fremtrædende socialdemokrat, nemlig den detroniserede formand 
Svend Auken, kolporterer et helt tredje synspunkt i det engelske 
parlaments blad Parliamentary Brief.

Her kalder han alle spekulationer om en ny folkeafstemning for ren 
ønsketænkning. Fordi: den danske folkeafstemning er juridisk bindende, 
og Danmark er derfor ude af stand til at ratificere 
Maastricht-Traktaten.





===0244===



Og så var der det med ventelisterne, der skulle væk. Det klarer John
 Winther i TEBA's tilfælde ved at tage alle unger på ventelisten ind
. Så enkelt er det. Det vil i TEBA's tilfælde sige, at de fra at 
være 45 børn i 1991 vil være 55 børn i 1992 Vi taler altså om en 
forøgelse på mere en 10 procent. Det siger sig selv, at TEBA's areal
 ikke vil blive udvidet af den grund. Det er jo ikke meningen, at 
man skal sætte ind på gyngerne, hvad man vinder på karrusellen.

Der er i 1992 afsat to kvadratmeter pr. barn. Og her er det ligesom
 med udregningen af husleje, vi tager det hele med. Toiletter, 
gangarealer, pædagogernes the-køkken og så videre.

En velvoksen unge på fem år vejer omkring 19 kilo. Som altså 
fordeles på to kvadratmeter. Det er 9,5 kilo pr. kvadratmeter. Eller 
cirka 1050 kvadratcentimeter pr. kilo barn.





===1429===



Nye i BTCC

Ford, Volkswagen og Renault ventes at engagere sig i britisk 
standardvogns racing i 1993. I forvejen er BMW, Toyota, Vauxhall, 
Peugeot, Mazda og Nissan involveret i BTCC-serien, som Thorkild 
Thyrring nu har lagt bag sig efter fejltagelsen med Andy Rouse-teamet. 
Audi, som fornylig trak sig ud af den tyske Gruppe A-serie efter 
kontroverser omkring en ny krumtapaksel i teamets V8'ere, har meddelt 
sine kørere  -  Stuck, Jelinski og Biela  -  at de skal " klappe 
hesten ", og det er af iagttagere tolket på den måde, at Audi 
vender tilbage i 1993 og derfor har bedt kørerne om ikke at engagere
 sig til anden side.

2.690 km pr. l.

En bil bygget af franske studerende kunne ruinere benzinselskaberne, 
hvis den blev sat i masseproduktion. Bilen kan køre lige over 2.690 
km på en liter benzin, hvilket er verdensrekord. Den enestående bil 
vandt i denne specielle disciplin i konkurrence med 73 andre 
specialbyggede biler på Silverstone-banen i Storbritannien. Den tidligere
 rekord var fra 1988, hvor en japansk-bygget bil kørte 2.270 km på 
en liter.





===0675===



Thomas Stuer måtte afgive sæt mod koreaneren Lee Kwan-Jin, men i 
kvarten mod kineseren Wan Shengwen: " Jeg vandt 15-9, 15-8, men var 
stort bagud i begge sæt, hhv. 0-7 og 2-7, inden jeg fik mit 
grundspil på plads. Specielt i 1. sæt varierede jeg mit spil og godt
. "

Thomas Stuer har de to seneste gange vundet 1. sæt mod Ardy Wiranata
, og før dagens semifinale lyder taktikken: " Ardy skal holdes 
tilbage med et solidt grundspil, sådan som jeg har praktiseret det i 
1. sæt, men begge gange har mistet grebet om i 2. sæt, hvor jeg 
var på medvindssiden. Her i Japan er der sidevind, og den har jeg 
noget nemmere ved at styre. "

De danske dame- og herredoubler faldt i går, men i mixen er tre af 
de fire semifinalepar danske, så vi er sikker på en finaleplads, når 
Henrik Svarrer / Marlene Thomsen møde vores normalt bedste 
konstellation Thomas Lund/Pernille Dupont.





===1347===



EF-landene har, som det må være Pia Kjærsgaard bekendt, i flere år 
samarbejdet om indvandrings- og asylpolitikken, og samarbejdet har bl.a.
 resulteret i EF-asylkonventionen, der fastlægger, hvilken stat der er 
ansvarlig for behandlingen af en asylansøgning, der indgives i et 
EF-medlemsland. Når konventionen træder i kraft, vil man f.eks. kunne 
forhindre, at asylansøgere indgiver ansøgning i flere lande samtidig, 
idet ansøgningen kun behandles af ét land. Det betyder, at en 
asylansøger, der først har indgivet sin ansøgning i f.eks. Portugal 
eller Spanien, ikke som hævdet af Pia Kjærsgaard blot kan vælge at 
tage til Danmark og få en asylansøgning behandlet her.

DET bliver resultatet af den konvention, som EF-landene har udarbejdet 
som led i samarbejdet om immigrations- og asylområdet. Men det har 
intet med Unionstraktaten at gøre. Det nye i Unionstraktaten er, at 
det allerede eksisterende samarbejde om immigrations- og asylpolitikken 
finder en plads inden for traktatens rammer. Der er stadig tale om 
et mellemstatsligt samarbejde, men EF-landene har nu ønsket at medtage 
dette spørgsmål i traktaten som et spørgsmål af fælles interesse.





===0388===



 -  Ikke på alle. Din mor var meget slank og sportstrænet. Da hun 
ventede vores datter, så man næsten slet ingenting førend i syvende 
måned. Hun bar godt som vi plejer at sige hjemme i Danmark.

 -  Der må have været en anden mand, konstaterede Loulou sagligt.  - 
 Mærkede du ikke, at hun havde en anden mand?

Bernie sad tavs i lang tid, så bøjede han sig frem mod den anden 
og så indtrængende på hende.

 -  Din mor og jeg elskede hinanden, det må du forstå. Vi mødtes i 
Paris, og det var kærlighed ved første blik. Hun var ikke en kvinde 
med hemmelige kærlighedsforhold, hun løj aldrig.

 -  Hun løj for mig. Hun lod mig tro, at du var min far.

 -  Hun havde antagelig sine grunde, Loulou. Det kan ikke have været 
let for hende at vende tilbage til sine forældre under sådanne vilkår
. Hun var måske tvunget til at fortie sandheden og efterhånden 
fortrængte hun den helt. Det var enklere for hende ... og også for 
dig. Hun må have handlet af kærlighed til dig.





===0421===



 -  Men kæreste, hvorfor kommer du alene til mig? spurgte han, og 
blev stående på passende afstand. Arnaltas luende blik måtte have ramt
 ham. Han ventede ikke på svar, men rakte begge hænder frem, mens 
han gik det sidste stykke ned mod hende, og tog hendes hænder i 
sine, uden at vide hvad han skulle bruge dem til.

Hun var stadig stakåndet, og havde svært ved at finde ordene. Han 
havde gjort det for let for hende. Nu havde hun lige måttet hærde 
sig for at kunne tage en afvisning uden at lade sig knuse.

 -  Du behøver da ikke skjule dig herude, kom ind og spis med, du 
gør os alle en stor ære.

Hvis ikke hun var ude i et ærinde om liv og død, ville det have 
moret hende  -  også for at forarge Arnalta. Men tanken om mad og 
vin tvang kvalmen op i hendes mund, som en advarsel.





===1241===



Det er de store multi-nationale selskabers danske afdelinger, der 
bruger millioner på TV-2-spots. ABBA " Gold " har været massivt 
annonceret på tv, ligesom AC/DC og andre " greatest hits " bliver 
det.

" Jeg tror tv-annonce-kampagner skader dansk rock meget. Vi ved af 
erfaring, at der er en stor gruppe publikum, der blot køber tre-fire 
plader om året. Og hvor de tidligere måske købte Kim Larsen, Anne 
Linnet, TV-2, køber de nu, hvad de ser reklamer for på tv, " siger 
Stefan Fryland, formand for pladeselskabernes sammenslutning IFPI.

Men Fryland er også direktør for Polygram  -  et af de selskaber, 
der tv-annoncerer mest massivt med opsam lings-plader, hvilket godt kan
 blotte hans udtalelse for god vilje.

" Jeg er klar over, at jeg har to kasketter og to regnestykker i 
den sag. Men det er også min helt personlige mening, at tv-spots er 
skadelige, " siger han.

Der findes ikke opgørelser over, hvor mange millioner kroner 
pladebranchen kaster ud i tv-kampagner. Men flere mener, at det maner 
til eftertanke, at det totale salg alligevel er gået ned.





===1428===



Kan man blive forført i Kongens Have i 35 graders varme, mens man 
ligger under et skyggefuldt træ  -  iført alt sit tøj vel at mærke 
 -  drikker danskvand, ryger smøger og lægger øre til en 
pop-provokatørs bekendelser?

Ja !

Carsten Bo er  -  for god ordens skyld  -  33 år gammel. Han er 
søn af tidligere industriminister Erling Jensen, poet, popsanger og 
forfatter. Hovedmanden i grupper med kryptiske navne som 40 i feber, 
Mænd i blåt eller senest Sea Bee &amp; The D'Generation. Han er  -  
meget mod sin vilje  -  blevet kaldt 90ernes Steffen Brandt eller 
C.V. Jørgensen. Men det gør ham sgu' sur.

" Jeg er mig ! " insisterer han under det flere hundrede år gamle 
egetræ, liggende, som den popflab han er, på ryggen i sine orange 
jeans, t-shirt  -  som naturligvis stiller et solbrunt behåret bryst 
til skue  -  et par 68er " make love not war " solbriller han 
netop har købt i Paris, og en Kings i kæften.





===0431===



Rensch Nielsen, Ebeltoft, havde en konkurrence på Vejlemessen om navnet
 på et smykke. Løsningen var " Personality ", og præmien blev vundet
 af Harald Jensen, Vejle.


DE BEERS CENTENARY åbnede den 8.september kontor i Moskva. Til stede 
var foruden De Beers-topfolk russiske politikere, diplomater og 
repræsentanter for landets diamantindustri og  -  handel.


IB GAARN, guldsmed i Køge, har nylig restaureret sølvtøjet og en 
lysekrone i Lellinge kirke. Her står han med den 300 år gamle 
restaurerede alterkalk. ( Foto: Stig Hansen ).


HENRY HEERUP, berømt billedkunstner, har tegnet årets kunstnersmykke for
 Smykkekæden. Det er hans første arbejde i sølv.


Jubilæums-frimærke

I 225 år har der været smykke- og ur-industri i Pforzheim. Jubilæet 
blev fejret blandt andet af postvæsenet med udgivelsen af et 
100 Pfennig-frimærke. Så længe oplaget rækker kan interesserede få et 
eksemplar med førstedags-stempel hos Ständige Musterausstellung, 
Poststrasse 1, W-7530 Pforzheim.


Nye svende

To svendeprøver blev bestået i august. Begge lærlinge er udlært hos 
Royal Copenhagen A/S Georg Jensen Sølvsmedie. Til lykke til guldsmed 
LYKKE ELKJÆR OLSEN og til korpussølvsmed GITTE TOFTESKOV RASMUSSEN.





===0593===



Boligydelse kan søges af alle pensionister  -  både enlige og ægtepar,
 hvor den ene eller begge ægtefæller er pensionister. Boligydelsen er 
skattefri.

Boligydelsen beregnes med udgangspunkt i huslejens størrelse, husstandens
 indkomst, lejlighedens størrelse og husstandens størrelse og 
sammensætning. Med hensyn til beregningen af boligydelsen tages der 
udgangspunkt i det såkaldte grænsebeløb. Grænsebeløbet udgør for 
indkomster, der ikke overstiger en ca. 130.000 kr., i 1992 11 2/3 % 
af husstandsindkomsten. Boligydelsen udgør i 1992 93 1/3 % af 
forskellen mellem dit beregnede grænsebeløb og din husleje.

Bemærk, at overstiger din boligs bruttoetageareal 65 kvm., og du bor 
alene i lejligheden, får du for de første 20 overstigende kvm. 
reduceret din boligydelse til 57 % af kvm-udgiften. Overstiger din 
bolig de 85 kvm., reduceres din boligydelse til 50 % af kvm-udgiften 
for de overstigende kvm.. Skyldes overskridelsen af arealgrænserne 
f.eks., at din ægtefælle eller samlever er afgået ved døden, eller at
 din ægtefælle eller samlever er blevet optaget på plejehjem, får 
overskridelsen ingen indflydelse på din boligydelse.





===0187===



Et chok i en verden, der har været vant til vækst  -  og som regel
 kraftig vækst.

Men selv om den totale investering faldt, steg den betydeligt for 
visse typer hardware, nemlig PC'er, workstations og små og mellemstore 
systemer til flere brugere  -  alt sammen for så vidt angår maskiner 
med Unix-styresystem. Her steg investeringen med i gennemsnit 12 
procent.

" Unix-delen af mindre flerbrugersystemer nåede i '90 cirka halvdelen 
af salget. I 1996 vil Unix-andelen være på 70-80 procent, " spår Per
 Andersen fra analysefirmaet IDC Scandinavia og ansvarlig for analysen 
af Unix-markedet.

" Unix kommer ikke til at overtage DOS-dominansen på skrivebordet. 
Unix' rolle er i serveren. Og Unix er ikke afløsning af tidligere 
systemer, men skal være et supplement. PC'en dræbte jo heller ikke 
mainframen, men revolutionerede først og fremmest brugen af 
tekstbehandling og andre enkle applikationer. " Hardware uden interesse 
På dette marked  -  Unix og de åbne systemer, der i sidste ende 
skal gøre det muligt at overføre applikationer mellem forskellige 
flerbrugersystemer  -  er der benhård konkurrence for tiden.





===0781===



" Det er helt klart, at investeringerne i udlandet vil stige en del 
i de kommende år. Men vi farer ikke frem i blinde, så derfor vil 
det også i den kommende tid alene være tale om køb af aktier i 
udenlandske selskaber, der har danske datterselskaber ".

ATP-direktør Palle Simonsen tager ikke munden for fuld, når han skal 
kommentere den fremtidige investeringsstrategi. Han er klar over, at 
enhver lille bevægelse fra ATP vil blive fulgt nøje af det danske 
aktiemarked på grund af ATP's meget store betydning for aktiemarkedet.

Palle Simonsen siger, at der foreløbig er bestyrelsesbeslutning om at 
købe udenlandske aktier og obligationer for op til 1,5 procent af 
formuen.

Uden at ville lægge sig fast på nogen procentandel, lægger Palle 
Simonsen ikke skjul på, at ATP om fem-ti år vil have en betydelig 
større andel af udenlandske værdipapirer i beholdningen. Han mener, at 
det er en naturlig udvikling på et kapitalmarked, der er på vej til 
at helt at afskaffe enhver form for bindinger på tværs af 
landegrænserne.





===0307===



Kære inderligt forvirrede

Det er rigtigt, at børnetilskud og børnefamilieydelse falder bort. 
Derimod kan hendes far sættes i bidrag ( som regel mindre end før 
det fyldte 18. år ), mens den unge uddanner sig. Dog kun til den 
første egentlige uddannelse.

Selv om det er jer imod, er det nok den rigtigste løsning. Det er 
svært for de unge, da 3 G er et vigtigt skoleår. Der kræves meget 
høje karakterer for at blive optaget på de fleste højere uddannelser, 
og en lav studentereksamenskarakter er for så vidt meget lidt værd. 
Dette er i sig selv et utroligt pres på vore unge.

Derfor er det svært at se en løsning i blot at råde hende til at 
tage erhvervsarbejde ved siden af eksamenslæsning.

De enlige forsørgere til store børn blev yderligere dårligt stillet, 
da reglen om, at man  -  som forælder til studerende børn over 17 
år  -  kunne få forhøjet personfradrag, blev afskaffet; den regel 
kunne have hjulpet jer.



