
Di Vibek Scheibel

 Il dibattito sugli immigrati in Danimarca non può portare all'odio xenofobo e al razzismo, per questo i leader dei partiti politici devono assumersi una responsabilità diretta.

È quanto sostiene la vice presidente del partito Socialdemocratico Birte Weiss, proponendo che i leader politici si iscrivano al Comitato per la parità di trattamento che il Governo ha deciso di istituire poco prima delle vacanze estive.

Birte Weiss porta l'esempio della Germania, dove il dialogo viene interrotto da bombe molotov e drammatici scontri. "Non vogliamo che la stessa cosa accada in Danimarca", dice.

L'addetto stampa dei Giovani Socialdemocratici Danesi (Danmarks Socialdemokratiske Ungdom, DSU), Hans Stavnsager, è positivamente sorpreso dall'iniziativa.

Il DSU infatti da lungo tempo sostiene che i Socialdemocratici hanno partecipato troppo poco al dibattito sull'immigrazione. Per questo il DSU in questi mesi ha portato avanti una campagna contro la xenofobia e il razzismo, dove i giovani, con manifesti ed altro, esortano la popolazione a prendere una posizione: "Chi sostieni?", è il testo che campeggia sulle immagini di Mogens Glistrup e una bambina iugoslava.

"È la prima volta che sento un messaggio così chiaro dai Socialdemocratici", dice Hans Stavnsager.

