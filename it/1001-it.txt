
È stata una decisione estremamente importante e innovativa, perché l'apporto navale è stato coordinato tra l'Unione Europea Occidentale e la Nato. Con il contributo di mezzi logistici europei, l'Unione Europea Occidentale si fa per la prima volta protagonista della sicurezza europea dopo molti anni di dibattito riguardanti l'alleggerimento dei compiti degli Stati Uniti per la difesa europea.

Il coinvolgimento della NATO assicura anche la partecipazione americana alla forza d'intervento, e in tal modo viene salvaguardata la prospettiva atlantica nella sicurezza europea. Gli Stati Uniti non sono quindi stati esclusi da questo compito concreto.

Il doppio compito di colonna di difesa europea e di salvaguardia dell'impegno americano in Europa ha superato la sua prima prova importante.

Fin qui tutto bene. Rimane però il dubbio se le vittime dell'aggressione serba, e ora anche croata in Bosnia-Erzegovina siano in grado di comprendere le raffinate cesellature politiche nella decisione di far pattugliare la costa jugoslava alle navi da guerra occidentali.

In primo luogo la mossa è stata effettuata con molto ritardo. Sono più di tre mesi che i serbi hanno iniziato la guerra per annettere una gran parte della Bosnia e deportare con la forza centinaia di migliaia dei loro abitanti. Di quanto resta se ne stanno occupando le forze croate.

