
Il mio compito era ben definito: bisognava esercitare pressione su Danida e quindi sul governo del Bhutan per fermare le persecuzioni e di conseguenza il flusso di profughi.

Ho pertanto elaborato un articolo che per prima cosa criticava l'impegno continuato della Danida in un paese che sistematicamente perseguitava metà della popolazione. L'articolo venne inviato a maggio ai quotidiani Jyllands-Posten, Berlingske Tidende e Århus Stiftstidende. Poi ho anche scritto al ministro degli esteri con la modesta speranza che fosse interessato ad una testimonianza oculare.

La settimana dopo ho ricevuto un diniego con formula standard da parte dello Jyllands-Posten. Århus Stiftstidende ha risposto che non erano interessati, dato che un loro inviato si sarebbe presto recato sul luogo. Il diniego del Berlingske Tidende arrivò solo sei settimane dopo e somigliava come una goccia d'acqua a quello dello Jyllands-Posten.

Il ministro degli esteri ha risposto un paio di settimane dopo. Sosteneva che la situazione era in miglioramento e che il flusso di profughi era peraltro in diminuzione. Più o meno contemporaneamente ricevevo comunicazioni dai campi profughi che sostenevano che il numero di persone nei campi era ora salito ad oltre 40.000 e che gli assalti nel Bhutan erano stati intensificati.

